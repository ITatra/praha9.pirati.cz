---
date: 2019-02-14
category: blog
#tags: skolstvi
layout: post
title: Zpráva o činnosti – oblast školství
author: Kornélia Gottmannová
authorId: kornelia.gottmannova
image: articles/2019/2019-02-14-report-skolstvi.jpg
---
<p style='text-align: justify;'>
Od komunálních voleb uběhly víc než tři měsíce. Tři měsíce, které se výrazně lišily od předvolební kampaně. Jako zastupitelský klub jsme stáli před rozhodnutím, jakým způsobem budeme pracovat. Zda budeme fungovat především jako konstruktivní opozice a budeme spolupracovat s Radou městské části na programových shodách nebo se vydáme cestou „hlídacích psů“ a budeme především poukazovat na nedostatky a otvírat staré podezřelé kauzy. 
Hodně záleželo i na chování radních z ODS, STAN a TOP 09 k nám - Pirátům. Do jakých komisí a výborů v zastupitelstvu nás pustí? Budou s námi chtít reálně spolupracovat?
</p><p style='text-align: justify;'>
Probíhala povolební vyjednávání, diskuse našeho zastupitelského klubu, rozhovory s radními. Jsem velmi ráda, že jsme k jednání a diskusím všichni přistupovali pragmaticky, a že jsme se dohodli na spolupráci v některých, pro nás klíčových, oblastech.
</p><p style='text-align: justify;'>
Já budu mluvit za oblast školství, která byla pro mě po celou dobu mého politického působení zásadní. Ve školské komisi (což je poradní orgán Rady) jsme za Piráty dva – já a Petr Daubner. Komise zasedla zatím jen jednou, druhé zasedání je plánované na 27.2.2019.
</p><p style='text-align: justify;'>
Na zlepšení situace ve školství na Devítce jsme začali intenzivně pracovat s radním Davídkem a vedoucím odboru školství na Praze 9, panem Odehnalem. Spolupracujeme i v rámci pirátského magistrátního školského týmu – Vít Šimral, pražský pirátský radní za oblast školství, je velkou oporou. 
</p><p style='text-align: justify;'>
Jaké konkrétní kroky jsme už podnikli?
</p><p style='text-align: justify;'>
<ul class="dashed">
<li>Začali jsme řešit problém dojíždění dětí ze Zeleného města a Hrdlořez do vzdálenějších škol na Praze 9. Otevřeli jsme jednání s pirátským radním z MČ Praha 3 Štěpánem Štréblem o garanci určitého počtu míst na školách na Praze 3 (pravděpodobně 1 – 2 třídy) pro ty děti, které bydlí na území Prahy 9 a mají to blíže do škol na Praze 3.</li>
<li>Spolu s radním Davídkem pokračujeme v přípravě setkání rodičů dětí základních, případně mateřských škol se zastupiteli koalice i opozice. Cílem tohoto setkání je dovědět se o zkušenostech rodičů se školami na Devítce a zjistit jejich potřeby. Dalším cílem je vysvětlit rodičům kompetence městské části jako zřizovatele mateřských a základních škol. Toto setkání by se mělo konat během dubna.</li>
<li>Spolu s vedoucím odboru školství, panem Martinem Odehnalem a Pirátem Vaškem Fořtíkem, spolupracujeme na opatřeních, které by pomohly snížit administrativu na školách, která neúměrně zatěžuje učitele a ředitele škol. Na toto téma bude pražský radní Vít Šimral pořádat konferenci 31.5. 2019 na půdě pražského magistrátu.</li>
<li>Sestavujeme tým odborníků a politiků, který bude mít širokou politickou podporu a bude schopen předkládat poslancům návrhy na úpravy zákonů a právních předpisů, které by měli zjednodušit administrativu ve školství a podporovat učitelskou profesi.</li>
</p><p style='text-align: justify;'>
Uvědomuji si, že změn ve školství bylo v posledních letech hodně a školský systém se z nich ještě teď jen těžko vzpamatovává. Proto je naším cílem nejdřív systém jednoduchými a účinnými opatřeními stabilizovat (navýšení platů učitelům za pomoci příspěvku od pražského magistrátu, poskytnutí pomoci při plnění „byrokratických“ povinností, apod.), a zároveň pracovat na dlouhodobé strategii a koncepci, která bude mít širokou politickou podporu a podporu odborné veřejnosti tak, aby nebyla závislá pouze na aktuální politické garnituře. 
</p><p style='text-align: justify;'>
Je to velmi ambiciózní cíl a mnohým před námi se ho naplnit nepodařilo. České školství není ve stavu, který bychom považovali za uspokojivý. Proto je potřeba začít hned. My na Praze 9 už jsme začali. 
</p>

---
