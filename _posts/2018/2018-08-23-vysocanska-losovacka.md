---
date: 2018-08-23
category: blog
#tags: majetek pošta
layout: post
title: Vysočanská losovačka
author: Václav Vislous
authorId: vaclav.vislous
image: articles/2018/2018-08-23-vysocanska-losovacka.jpg
---
<p style='text-align: justify;'>
V naprosté tajnosti a bez možnosti veřejné kontroly provedli dva úředníci MČ Praha 9 losování čísel pro komunální volby pro každý ze tří obvodů schválených zastupitelstvem. Jedná se o důležitý volební akt, protože jak prokázaly mnohé studie, přednější pozice volební strany vždy lehce zvyšuje volební výsledek. Navíc z posledních komunálních voleb jsou známy případy mnohých volebních komisí, které se vůbec neobtěžovaly počítat hlasy stranám na obrácené straně volebního lístku.
</p><p style='text-align: justify;'>
Výsledek byl ovšem překvapením i pro otrlé znalce poměrů na místní radnici. Koaliční strany ODS a TOP 09 si na výjimku rozdělily přední místa na všech kandidátkách. Takovým způsobem například na Střížkově mají strany obě přední místa, na Vysočanech mají první a třetí místo a na prvním místě je ODS i na Proseku. V každém ze tří obvodů je tedy jedničkou jedna z nich.
</p><p style='text-align: justify;'>
V drtivé většině městských částí přitom volba probíhala s přítomností zmocněnců volebních stran. Proti výsledku losování tam tedy nešlo absolutně nic namítat. Osobně jsem se například účastnil velice profesionálního veřejného losování na Praze 8. Z této zkušenosti mohu říci, že veřejné losování není pro městskou část žádnou zátěží, protože jedinou administrativou navíc je poslat e-mail zmocněncům všech politických stran s datem jejího konání.
</p><p style='text-align: justify;'>
Zákon však veřejné losování nenařizuje. Technicky ho může provést bez zápisu osamoceně jedna osoba, která k tomu má příslušné proškolení ČSÚ. Nicméně dle vyjádření odboru voleb Ministerstva vnitra je přizvání zmocněnců kandidujících subjektů jednoznačně doporučeno v metodice, kterou každá radnice dostala. Devítka však raději spoléhá na “dobré tradice”, ke kterým zjevně patří i naprostá netransparentnost u tohoto důležitého aktu. Jde o další příklad z cyklu tendenčního chování radnice, jakým bylo i absolutně nelogické rozporcování Devítky na volební obvody, o kterém jsme informovali dříve.
</p><p style='text-align: justify;'>
Lze však s jistotou říci, zdali jsou takové výsledky spíše dílem náhody, anebo lze za takovým výsledkem hledat snahu o manipulaci? Bohužel to bez přímých svědectví není možné. Existuje však nepřímý způsob, jak si na daný výsledek posvítit. Lze totiž pomocí nezávislé statistické analýzy ověřit hypotézu, že losování proběhlo férově - tedy, že výsledky obou vládních stran spadá do množiny očekávatelných výsledků.
</p><p style='text-align: justify;'>
Zkusili jsme tedy pro zajímavost takový statistický test provést. Použili jsme tzv. Test dobré shody založený na chí-kvadrát rozdělení a testovali jsme na standardní 5% hladině významnosti. Ta zjednodušeně říká, jaká je pravděpodobnost, že jsme dosáhli nesprávného závěru. Výsledek našeho testování byl takový, že při dané hladině významnosti musíme naši hypotézu zamítnout.
</p><p style='text-align: justify;'>
Co to znamená? Že dle našeho výsledku je výrazně pravděpodobnější, že nebylo losování poctivé. Pravděpodobnost, že bychom se v tomto výroku zmýlili je tedy menší, než 5 %. Znamená to, že bylo losování “cinknuté”? Samo o sobě nikoli. Takovou definitivu statistika dát nemůže. Analýza ale jasně potvrzuje, že je naše podezření oprávněné a radnice má co vysvětlovat.
</p><p style='text-align: justify;'>
Má smysl bědovat nad tím, že je odcházející garnitura připravena jít na vše, jen aby si udržela svá místa u koryt? V žádném případě! Všechny tyto excesy ilustrují širší trend, poukazující na obrovský strach vládnoucí kliky z toho, že o svůj dlouhodobý monopol na moc brzy přijde. Radnice totiž stojí na prahu změny. Je jim jasné, že při velkém úspěchu Pirátů na Devítce už pochybné praktiky na radnici neprojdou. A právě proto do toho jdeme!
</p>
---