---
date: 2018-08-01
category: blog
#tags: majetek pošta
layout: post
title: Devítka na Prahu změny
author: Kornélia Gottmannová
authorId: kornelia.gottmannova
image: articles/2018/2018-08-01-devitka-na-prahu-zmeny.jpg
---

(článek je převzatý z Pirátských listů pro Prahu 9, které v tištěné verzi vyjdou 1. září 2018)

Líbí se mi jeden starý příběh. U silnice seděl nemocný člověk. Na krvi z jeho otevřených ran hodovalo hejno masařek. Jednomu pocestnému se nemocného zželelo a odehnal nenasytné mouchy. Nemocný se k němu obrátil a řekl: „Děkuji, ale nedělej to. Za chvíli přiletí další, budou hladové a budou mě trápit ještě víc.“
Naše řešení není odehnat nacucané mouchy a nahradit je jinými, jak je zvykem u současných vládnoucích politických uskupení. Naším zájmem není ani honit a zabíjet nacucané mouchy, jak to dělají populisti. Tyto postupy nejsou dlouhodobě efektivní. Našim zájmem je odehnat mouchy, zacelit rány a uzdravit člověka. 
V posledních letech se Česká pirátská strana etablovala jako jedna z nejsilnějších politických stran u nás. Tato změna se projevila hlavně naším silným zastoupením na půdě Poslanecké sněmovny Parlamentu ČR, ale i v Zastupitelstvu hl.m. Prahy. Nyní jsme připraveni vstoupit i do komunální politiky na Devítce.
Piráti sestavili silný tým, který je připraven řešit všechny zásadní otázky, které naši městskou část trápí. Těmi jsou především udržitelný rozvoj, neutěšená situace ve školství, neprůhledné hospodaření s velkými vnitřními deficity a absence dlouhodobé strategie. Politika tradičních stran se vyprázdnila a do budoucna pro naši prosperitu nestačí.

Na radnici jdeme s jasnou vizí a plánem rozvoje Devítky. Nedopustíme skryté kšefty s pozemky, ani úlitby developerům. Naší prioritou je zasednout v radě a zasadit se o rozvoj města pro občany. Městská část musí být skvělým místem pro život, pro práci, relaxaci i studium. Musíme myslet na děti, pracující i seniory. 
Není možné, aby se již dále neřešil nedostatek míst ve školách a školkách, problémy v dopravě, hluk, špatné ovzduší, rozbité chodníky, či horko v ulicích. Tyto problémy samozřejmě nelze vyřešit ihned. Nicméně další pokračování nekompetentní nečinnosti radnice je nutné zastavit.
Naše kandidátka je složená z odborníků na všechna klíčová odvětví - od územního rozvoje, školství, hospodaření a dopravy, až po životní prostředí. Zároveň za námi stojí i početná skupina dobrovolníků, kteří se už nyní podílejí na zlepšování našeho okolí. Pracujeme totiž pro budoucnost nás všech. Žijeme zde. Žijí zde naše rodiny.
Platforma Pirátů je čerstvý vítr pro Devítku. Uvědomujeme si, že největším problémem tuzemské politiky je provázanost politických stran na konkrétní ekonomické zájmy a projekty. V takovém prostředí se ale vytrácí člověk. A toho my chceme do politiky vrátit.
Více již brzy v Pirátských listech pro Prahu 9

---