---
date: 2018-09-11
category: blog
#tags: udržitelný rozpočet
layout: post
title: Městský rozpočet opět na steroidech
author: Václav Vislous
authorId: vaclav.vislous
image: articles/2018/2018-09-11-udrzitelny-rozpocet.jpg
---

(článek je převzatý z Pirátských listů pro Prahu 9, které v tištěné verzi vyšly 1. září 2018)

<p style='text-align: justify;'>
Vedení radnice si libuje v tom, že přes obrovské výdaje hospodaří zodpovědně. Nic však nemůže být dál od pravdy. I přes plánované výnosy až 218 milionů z prodeje obecních bytů a pozemků je totiž letos nutné sanovat rozpočet částkou 131 milionů korun z finančních zásob vytvořených v minulých letech. Při celkových plánovaných výdajích 578 milionů jsou taková čísla na pováženou.
</p><p style='text-align: justify;'>
Jde o dlouhodobou praxi radnice, která za poslední řádku let prodala majetek v hodnotě přesahující miliardu korun. Podle našich informací však většina peněz nešla do vytváření zásob, ale jako doping pro nenasytný městský rozpočet. Před volbami tak finanční situace městské části připomíná vyprázdněný krám.
</p><p style='text-align: justify;'>
Pokud budeme pátrat, kterým směrem směřovaly některé z těchto peněz, tak najdeme například finančně značně naddimenzované, ale zároveň nefunkční projekty revitalizací parků a také nepřeberné množství drahých akcí pro veřejnost, které si většina ostatních městských částí nemůže v takové míře a opulentnosti dovolit.
</p><p style='text-align: justify;'>
Množství realizovaných investičních projektů v posledních letech totiž výrazně přesahují realizační možnosti městské části. Navíc velká část z nich nebyla ani řádně projednána s tamními obyvateli, a tudíž ani neřeší ty nejpalčivější problémy Devítky. U mnohých projektů tedy vzniká otázka, proč je nebylo možné realizovat levněji a s větším ohledem na reálné potřeby občanů. 
</p><p style='text-align: justify;'>
Mnohé prioritní problémy občanů tak zůstávají netknuty. Tragický je například stav mnohých chodníků, který byl radnicí dlouhodobě ignorován. Tradiční výmluvy na nečinnost TSK se vyřešily až těsně před volbami. Po našich opakovaných interpelacích totiž na svém posledním zasedání schválila Rada navýšení rozpočtu této kapitoly.
</p><p style='text-align: justify;'>
Vedlejším důsledkem rozprodeje kdysi nemalého majetku městské části je také situace, kde se výrazně ztenčila zásoba obecních bytů a zároveň neexistuje dostatečně velká rezerva pro dlouhodobé hospodaření radnice. To má pro budoucnost Devítky praktické důsledky. 
</p><p style='text-align: justify;'>
Absence dlouhodobé rezervy výrazně omezuje manévrovací prostor radnice při rozvoji městské části. Bez významného vnějšího financování (a zadlužení) tak není možné realizovat prakticky žádný klíčový projekt, od rozšiřování kapacit mateřských a základních škol, až po řešení kapacitních a kvalitativních otázek v sociální péči a zdravotnictví.
</p><p style='text-align: justify;'>
Absence volné kapacity městských bytů je také problematická. Při výši dnešních cen nemovitostí nedokáže ani zvyšování platů vytvořit takové podmínky, aby se mladí učitelé, zdravotníci, či policisté mohli se svými rodinami na Devítce usídlit. Přitom nedostatek lidí v těchto a podobných oborech už delší dobu všichni pociťujeme. A možnost podpořit lidi do startu je jedním ze základních nástrojů, které radnice má.
</p><p style='text-align: justify;'>
Ať tedy v říjnu na radnici zasedne nové zastupitelstvo v jakémkoli složení, tak bude mít před sebou nelehký úkol - vypořádat se s dlouhodobým vnitřním deficitem hospodaření radnice v situaci, kdy rychlý rozvoj městské části klade na investice do rozvoje veřejné infrastruktury čím dál větší požadavky.
</p>
---