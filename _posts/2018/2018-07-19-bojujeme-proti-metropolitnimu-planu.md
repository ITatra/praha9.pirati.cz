---
date: 2018-07-19
category: blog
#tags: majetek pošta
layout: post
title: Bojujeme proti Metropolitnímu plánu
author: Kornélia Gottmannová
authorId: kornelia.gottmannova
image: articles/2018/2018-07-19-bojujeme-proti-metropolitnimu-planu.jpg
---

Včera od 17:00 do 19:00 jsme na náměstí OSN sbírali podpisy k našim připomínkám k metropolitnímu plánu. Naše připomínky se týkají 4 lokalit ve Vysočanech, kde v novém metropolitním plánu došlo ke změně zelených ploch na stavební pozemky. Jedná se o Náměstí OSN, které se dle nového plánu má zredukovat na křižovatku s tramvajovým obratištěm, nový Manhattan naproti Elišce a zelené plochy u ulic Ocelářská a K Moravině.

Proč nám jde o zachování zelených ploch ve Vysočanech? Stavět se přece musí, lidé potřebují bydlet. Dokonce jsem se včera setkala s názorem, že stromy nepotřebujeme, že se dají libovolně převést na jiné místo.

Na Praze 9 probíhá a bude probíhat výstavba rezidenčních čtvrtí a v příštích letech se počet obyvatel naší městské části zdvojnásobí. Zastavěny budou tzv, brownfieldy - pozemky, na kterých dříve stály továrny a jiné průmyslové objekty a jsou již součástí developerských projektů.

Zvýšení koncentrace obyvatelstva bude mít několik důsledků:

- Bude se zvyšovat teplota uvnitř města - jak uvnitř obydlí, tak v ulicích. Město venku v letních měsících bude horkou pastí. Proč teda zastavovat i parky a zelené plochy u obytných domů?
- Pokud se nezmění dopravní situace (a tu metropolitní plán neřeší), současná síť komunikací a MHD to neunese a nastane kolaps. Jak je možné, že chceme stavět město mrakodrapů, když nevíme, jak se ti lidé dostanou do práce?
- V plánech na výstavbu se dostatečně nepočítá s infrastrukturou (školky, školy, zdravotnická a sociální zařízení). Už teď přeplněné školy a školky budou ještě víc praskat ve švech, o kvalitě výuky, která je už teď v Praze 9 "pověstná", ani nemluvě. Jak je možné, že developeři nemusí ve svých plánech počítat s infrastrukturou a ta zůstává na bedrech města?

Nefungující vnitřní infrastruktura nutí občany tyto služby využívat jinde. A tím se ještě víc komplikuje doprava. Je to začarovaný kruh. Když z něj rychle nevystoupíme, přestane být naše městská část k žití. Ještě je čas tomu zabránit.

Jsem velmi ráda, že velká část obyvatel naší městské části není k těmto otázkám lhostejná. Děkuji všem, kteří svými podpisy podpořili naši snahu o změnu. Ve svých snahách budeme intenzivně pokračovat.

Piráti z Prahy 9 pracují na strategickém plánu rozvoje naší městské části, který zahrne všechny výše zmíněné aspekty. 

Nechceme, aby budoucnost Prahy 9 určovali jen developeři, pro které je rozhodující jen jejich zisk a ne kvalita života obyvatel.
Nechceme radnici, která je dlouhodobě provázaná sítí nepřehledných vztahů a peněžních toků s vlastníky pozemků a investory a díky tomu nechce nebo není schopná zajistit podmínky výstavby výhodné pro město a jeho obyvatele.

Nechceme, aby cena bytů nadále rostla a přitom aby se kvalita života snižovala.

Mnohému se již nedá zabránit. Mnoho pozemků město nevýhodně prodalo a některé pak muselo draze zpátky vykupovat (louka u metra na Střížkově apod.). Obecné byty jsou také z velké části prodané pod cenou aby byly obratem ruky znovu prodány za tržní cenu. A mohla bych pokračovat.

Jak jsem ale říkala, ještě je čas. Je čas přetrhat tuto temnou a nepřehlednou pavučinu, která brání vidět věci s výstavbou na Praze 9 jasně. Je čas otevřeně se zabývat budoucností naší městské části. Bydlíme zde, bydlí zde naši rodiče i naše děti a chceme mít možnost spolurozhodovat o tom, jak se zde bude žít.


---