---
date: 2018-09-24
category: blog
#tags: otevrena radnice transparentnost
layout: post
title: Za maskou otevřené radnice jen temný stín
author: Václav Vislous
authorId: vaclav.vislous
image: articles/2018/2018-10-01-otevrena-radnice.jpg
---
<p style='text-align: justify;'>
Na jaře tohoto roku se na radnici Prahy 9 začaly dít zvláštní věci. Zmizely stovky dokumentů, záznamů a zápisů a jsou k dispozici jen na vyžádání. Zeptali jsme se na to na zasedání zastupitelstva při interpelacích. Radnice své jednání krátce před volbami zdůvodňuje požadavky, vyplývajícími z implementace nařízení známého jako GDPR. 
</p><p style='text-align: justify;'>
Zvolila to nejjednodušší a pro vládnoucí koalici z mnoha stran nejvýhodnější řešení. Smazala téměř všechno, kde se dalo dohledat, jakým způsobem městskou část v posledním období řídila. Svérázná implementace GDPR na Praze 9, která je v rámci Prahy ojedinělým řešením, je jen jedním příkladem roušky, která vládnutí na radnici zahaluje. 
</p><p style='text-align: justify;'>
Dalším příkladem, který demonstruje přístup vedení Prahy 9 k otevřenosti radnice je tzv. rozklikávací rozpočet. Ten by měl běžet na webových stránkách městské části a občanům dávat možnost kontrolovat hospodaření radnice až na úroveň jednotlivých faktur. Pokoušeli jsme se na tento rozpočet podívat. Velké problémy nám dělalo už spuštění aplikace. V drtivé většině případů totiž snaha o přístup končí chybovou hláškou o dočasné nedostupnosti. Ať už je technický problém kdekoli, znamená to, že se k datům dostane jenom opravdu odhodlaný člověk. 
</p><p style='text-align: justify;'>
Pokud se vám aplikace přece jen otevře, narazíte na další problém. Tím je, že lze kontrolovat jen vzorek dat, nejnovější z nich však až z roku 2016. Jinými slovy tedy ani v srpnu 2018 nebylo možné zkontrolovat nic z loňského roku. Tentýž problém trápí i sesterský systém registru smluv, který se redakci po měsících marných pokusů nepodařilo spustit vůbec. Použitelnost těchto instrumentů vyvolává vážné pochybnosti o účelnosti investic do jejich zavedení.
</p><p style='text-align: justify;'>
Další netransparentní oblastí hospodaření radnice jsou jednoznačně městské společnosti. Jedna z nich - Devátá rozvojová, s.r.o. - pro jistotu již od roku 2014 nepublikuje v online registru Ministerstva spravedlnosti žádné výsledky svého hospodaření, ačkoli ji to zákon přímo ukládá. Lze tedy pouze spekulovat, co se v této společnosti reálně děje. 
</p><p style='text-align: justify;'>
Zvláštní epizodou byl pokus na začátku roku o bleskový prodej (na podání nabídek byl jen 15 pracovních dní) podílu městské části ve společnosti Devátá energetická, s.r.o., která zajišťuje mj. distribuci tepelné energie na části území Prahy 9. Protože však doposud k této věci nebyla publikována žádná další informace, lze předpokládat, že z nějakého důvodu z této akce sešlo.
</p><p style='text-align: justify;'>
Všechny tyto věci působí dojmem, že vládnoucí koalice záměrně přiškrtila rozpočet radnice tak, aby na úřadě nebyly dostatečné kapacity na zpracování a zveřejňování informací. Vládnoucí koalice se tak totiž může na jednu stranu ohánět ódami o úsporách, ale reálně šlo jen o to, aby nikdo neměl potuchy o tom, co se vaří v kuchyni.
</p><p style='text-align: justify;'>
<i>(článek je převzatý z Pirátských listů pro Prahu 9, které v tištěné verzi vyšly 1. září 2018)</i>
</p>

---
