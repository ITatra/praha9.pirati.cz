---
date: 2018-07-13
category: blog
#tags: školství informace
layout: post
title: Školství na devítce
author: Kornélia Gottmannová
authorId: kornelia.gottmannova
image: articles/2018/2018-07-13_skolstvi-devitka.jpg
---

<p style='text-align: justify;'>
Nová vláda se mi nelíbí. A co se mi nelíbí ještě víc, že už zcela nepokrytě odsouvá školství na druhou kolej. Doufám, že se ANO a ČSSD nebudou chovat stejně i v komunální politice.
</p><p style='text-align: justify;'>
Máte děti ve školkách nebo na základních školách na Praze 9? Já ano. A bohužel musím potvrdit obavy Mikuláš Torrent Ferjenčík. Pod vedením ODS se se na Praze 9 investovalo především do budov (teda do renovací, na základech nové školy na Elektře se ještě nekoplo) a pomůcek, kterých využití je diskutabilní. O manažerském vedením odboru školství nelze vůbec hovořit. Strategie vzdělávání neexistuje. A pokud dáte dítě do státního školského zařízení, musíte se modlit, abyste dostali dobrého učitele nebo spíše učitelku. A těch je na našich školách na devítce stále méně. Odcházejí jinam a to nejenom za vyšší mzdou. 
</p><p style='text-align: justify;'>
Tři roky se intenzivně věnuji situaci v českém školství. Vím, že problémů je víc a některé je potřeba řešit na úrovni parlamentní a ministerské. Ovšem zřizovatelem mateřských a základních škol je městská část a má z tohoto titulu nemalé pravomoci. Druhá věc je, jak je uplatňuje. Několik osobních zkušeností:
</p><p style='text-align: justify;'>
- Většina rodičů neví, co je školská rada a neví, že rodiče mají právo ze zákona ovlivňovat chod školy. A že ve školské radě sedí také zástupci ze zastupitelstva městské části. Škola tyto informace nejenom dostatečně nešíří, ale dokonce tají. "Hlavně žádné srocování rodičů." To je opravdu citát od jedné paní ředitelky. 
</p><p style='text-align: justify;'>
- Směrnice, podle které se volby do školských rad v roce 2018 konaly, je platná pro rok 2008. Od té doby to nikoho nezajímalo. 
</p><p style='text-align: justify;'>
- Pokud dáte vedení školy zpětnou vazbu (například, pokud škola není schopna zajistit náhradu za nemocnou učitelku a vy trváte na tom, že by dítě první měsíc v první třídě mělo mít jednu učitelku, ne každý den někoho jiného), dovíte se, že můžete dát dítě na jinou školu nebo si dodělat pedagogické vzdělání a učit sám. To nebyl "jeden výkřik", ale připravená odpověď od několika členů vedení školy.
</p><p style='text-align: justify;'>
Tyto příklady ukazují na několik základních nedostatků školství na Praze 9:
</p><p style='text-align: justify;'>
- Šlendrián.
</p><p style='text-align: justify;'>
- Arogance moci ze strany vedení škol a zastupitelstva vůči pedagogům, rodičům a žákům, zadržování informací a manipulace.
</p><p style='text-align: justify;'>
- Neschopnost vytvořit na školách atmosféru motivující schopné učitele a týmovou spolupráci.
</p><p style='text-align: justify;'>
Možná namítnete, že tato situace je stejná v celém českém školství. To platí pouze do jisté míry. I v Praze existuje spousta kvalitních státních škol. A i současný právní rámec dává ředitelům poměrně velké pole působnosti ve směřování a řízení školy. Proč to teda u nás na Praze 9 nefunguje? Pokud vás to zajímá, sledujte tyto stránky, kde budeme postupně odkrývat situaci na našich školkách a školách a společně hledat řešení. Můžeme se inspirovat příklady úspěšných základních škol, kde ředitelé musí některé kvalitní zájemce o práci pedagoga dokonce odmítat. Ano i takové školy jsou a jejich ředitelé s Piráty spolupracují na tvorbě pirátského programu pro školství.
</p><p style='text-align: justify;'>
Školství je jedna z priorit programu Pirátů na Praze 9 pro příští volební období a pro mě osobně byla situace ve školkách a školách na devítce prvotním impulsem, proč se věnovat politice. Budu v tom pokračovat a už se nechci nechat zastrašovat a zesměšňovat. Jsem ráda, že moje děti chodí do "té nejbližší školy", že i na prvním stupni můžou chodit do školy pěšky a sami a že jejich spolužáci jsou z velké míry naši sousedi. A myslím si, že si zaslouží kvalitní výuku.
</p><p style='text-align: justify;'>
Pirátka Nela z Prahy 9</p>

---
