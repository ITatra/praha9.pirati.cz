---
date: 2018-12-15
category: blog
#tags: metropolitni plan namesti osn radnice
layout: post
title: Železná dáma a lídr Gottmannová: nebráníme se konstruktivní spolupráci s ostatními stranami na programových shodách, především co se týče školství, digitalizace a územního rozvoje
author: IVAN BŘEŠŤÁK
image: articles/2018/2018-12-15-zelezna-dama-a-lidr.jpg
---


*Piráti Prahy 9, kteří si v komunálních volbách vysloužili nejvíce hlasů hned po vítězné ODS, měli své poslední dostaveníčko ve stylové restauraci U Pecků v pondělí 3. prosince. Přišlo celkem 23 pirátů, sympatizantů a dokonce také tři zástupci koaliční strany Praha sobě. Povolební situace se již dále neřešila, nýbrž se přešlo k záležitostem, které je potřeba řešit nikoli bezbřehou rétorikou, ale skutečnými činy.*

Slova se nejprve ujala Kornélia Gottmannová, lídr Pirátů na Praze 9. Pirátka Nela je sebevědomá, charismatická a názorově pevná osobnost, která vzbuzuje přirozenou autoritu i respekt. To ovšem neznamená, že by nedala prostor ostatním přítomným. Bylo patrné, že nemusí mít poslední slovo. Pomyslnou laťku obsahové a vcelku sofistikované debaty a řešení problémů tím nasadila hodně vysoko. Řečeno prostě: žena na svém místě!

Mezi největší problémy obyvatel této městské části je školství. "Chceme být v komisích proto, abychom mohli pracovat" řekla. Zájem Pirátů prý rozhodně nebude někde "prudit" a planými slovy problematiku ještě prohlubovat. "Budeme hledat pro naše názory podporu v zastupitelstvu i radě. Věříme, že veškeré naše dobré nápady bude koalice ochotna podpořit. Jsme ale připraveni i tvrdě bojovat  proti věcem, se kterými se nedokážeme ztotožnit" dodala.

Údajně žalostný stav školství na Praze 9 možná podtrhl muž středního věku, který si nepřál být jmenován. "Vím, že to tady učitelé nemají lehké, ale já sám raději vozím své děti každý den do jedné školy v Praze 7, která má podle mého názoru vyšší úroveň." 
V této souvislosti zazněla slova o tom, že  Praze 9 palčivě chybí stále nedokončená nová škola u Elektry. "To je ale běh na dlouhou trať, spolu s tím bude nutné sehnat učitele, personál..." 

Příznivec Jakub Matějka upozornil na lokální věci, jako například úklid ulic, dopravu. Vůbec poprvé se na jednání dostavila Katka Čížková (překladatelka), podle vlastních slov se začala zajímat o dění v MČ. A Piráti na ni dělají zatím nejlepší dojem. U stolu seděl také Tomáš Vokáč z koaliční strany Praha sobě. Když se dostal ke slovu, řekl: "Chci se angažovat. Zajímá mě špatný stav v dopravě, neúnosná je situace v Poděbradské ulici." Ta se prý proměnila v "náklaďákový" autodrom. 

Na jednání se samo sebou hodnotily i programy ostatních stran či hnutí. "Na řešení problematiky seniorů máme s ODS odlišný názor. Upřednostňujeme domácí péči a integraci seniorů do komunity před jejich izolací v megalomanských izolovaných komplexech. Na komplexním řešení této problematiky chceme zapracovat spolu s magistrátem," upozornila Gottmannová. Na její slova pak navázal řečník slovy:  "Nebuďte jako ODS, která před volbami slibovala voličům hory a doly a teď se na své voliče vykašlali. Občane, ty nemáš žádná práva, jdi jen k volbám, zvol nás a o zbytek se nestarej!" 

Na pirátské schůzce další z řečníků zkonstatoval, že Vysočany už sice nejsou tovární čtvrtí, ale i tak je třeba chránit zeleň před betonem, a hlavní boj svádět o místo pro místní infrastrukturu. Poté se opřel do postoje "staré gardy" k území v okolí oblasti Nová Harfa."Jde o plán, že tam budou mrakodrapy. Hned vedle cyklostezky nad Rokytkou. Takže takhle ne. S tím zásadně nesouhlasíme, takže žádné mrakodrapy nebudou!" 

Co se týče bytů, nájmů, bytové problematiky, podle dalšího řečníka si někteří developeři v Praze 9 s předpisy a smlouvami hlavu nelámou. Porušení smlouvy nebo dokonce zákona jim vůbec nevadí, protože s případnou pokutou už počítají v rozpočtu projektu.
"Do sportu se sypou peníze horem dolem, financují se sportovní kluby, které jsou samy o sobě výdělečné, to nikomu nevadí. Ale na potřebné si nikdo nevzpomene," podotkl další řečník. 

Aneta Heidlová přinesla novinky z magistrátu, mezi kterými byla výzva ke sběru rukavic pro lidi od Pirátky Evy Horákové z Magistrátu hl. města Prahy. Lidé mohou nosit teplé oblečení buď přímo do Pirátského centra (Na Moráni 3, Praha 2), a to ve dnech pondělí až čtvrtek od 9:00 do 11:00 nebo na Magistrát hl. města Prahy (Mariánské náměstí 2, číslo dveří 306, Eva Horáková) ve dnech středa až pátek od 9:00 do 15:00. 

A nyní dobrá zpráva pro občany bez domova. Veškeré vybrané teplé oblečení bude předáno během pirátských gulášů. Nejbližším je neděle  16.12. od 16:00 na standardním místě ve Vrchlického sadech na Praze 1 a této se zúčastní nový primátor Prahy - Zdeněk Hřib.
Mezi priority Pirátů Prahy 9 nadále patří územní rozvoj, zdravotnictví a digitalizace. 
Další schůze Pirátů Prahy 9 se uskuteční 7. ledna 2019. Pokud bude mít někdo z občanů podnět či námět jak a co zlepšit, může se obrátit na libovolného člena Pirátské strany. 

externí redaktor
IVAN BŘEŠŤÁK


---
