---
date: 2018-09-24
category: blog
#tags: bezpecnost
layout: post
title: Bezpečné ulice
author: Ilona Chromová
authorId: Ilona Chromová
image: articles/2018/2018-09-24-bezpecnost.jpg
---
<p style='text-align: justify;'>
Bezpečnost patří mezi priority Pirátů Prahy 9. 
Podle zákona o obecní policii je starosta Městské části Praha 9 vrchním velitelem městské policie daného obvodu, tak jako primátor je velitelem celé Městské policie hl. m. Prahy. 
</p><p style='text-align: justify;'>
Městská policie je do velké míry represivní složka, ale každý jistě uzná, že je v dnešní dobu nezbytná. Městskou policii zřizuje a ruší zastupitelstvo hlavního města Prahy. Městská policie je tedy zároveň i další službou pro nás, pro občany, a měla by tak vystupovat. 
</p><p style='text-align: justify;'>
Městská policie hl. města Prahy má jednotlivá obvodní ředitelství, každé ředitelství má svého ředitele, zástupce, jiné funkcionáře a strážníky. Tito ředitelé jsou podřízení řediteli Městské policie hl. m. Prahy. 
</p><p style='text-align: justify;'>
Možná jste se strážníky již jednali, možná jste byli spokojeni, možná nikoliv. Je pochopitelné, že ten, kdo dostal za okno řidiče "parkovačku" nebo když platil pokutu za jiný přestupek, nemusí mít na městskou policii pozitivní názor. Avšak je třeba si uvědomit, že jednání strážníků v případě protiprávního jednání udržuje pořádek a řád pro všechny obyvatele. 
</p><p style='text-align: justify;'>
Zároveň asi nikdo nebude zpochybňovat fakt, že jeden z dalších klíčových úkolů městské policie, tedy zajištění bezpečnosti, by měl být samozřejmostí. Denně se bezpečnost dotýká každého z nás. Pocit bezpečí je pro nás podobně důležitý, jako čerstvý vzduch. Dokud ho máme, tak jej nepotřebujeme příliš řešit, ale pokud o něj přijdeme, jde o závažný problém. 
</p><p style='text-align: justify;'>
Chceme, aby se občané Devítky cítili bezpečně vždy, ať už při cestě do práce, do školy, na nákupy, anebo večer domů z divadla. Chceme, aby bylo možné v klidu parkovat na ulici, aniž bychom se báli, že nám auto někdo vykrade nebo dokonce ukradne. 
</p><p style='text-align: justify;'>
Prioritou je pro nás také to, aby byl nastavený rovný metr a strážníci nepřehlíželi přestupky. Při pochůzce by si strážníci měli všímat špatně zaparkovaných vozidel. Není možné, aby byli slušní řidiči penalizování za to, že dodržují daná pravidla a parkují správně. Není možné přehlížet nebezepečné parkování např. v křižovatkách nebo přímo u přechodů pro chodce, kde je i velká frekvence pohybu dětí. Jistě, je nutné řešit i problematiku kapacity parkovacích míst, které se chceme intenzivně věnovat v oblasti doprava, to ale nemůže omlouvat takové chování.
</p><p style='text-align: justify;'>
Ale není to jen o špatném parkování, pozornost by strážníci měli věnovat také zakládání černých skládek, bezdomovcům, drogově závislým, vandalismu a řešení autovraků. Myslíme si, že strážníci v Praze 9 by měli v tomto ohledu zlepšit přístup, měli by se více věnovat veřejnému pořádku a také prevenci kriminality. 
Prevence kriminality je velmi důležitá. 
</p><p style='text-align: justify;'>
Městská policie hl. m. Prahy se problematikou prevence kriminality sice zabývá, ale mateřské, základní i střední školy v Praze 9 by jistě uvítaly častější návštěvy strážníků. Uniformovaný strážník na děti a studenty působí jako autorita. Z jeho úst vyznějí aktuální problémy s nabídkou řešení a předcházení lépe, než od učitelů či rodičů. Nechceme zapomínat na seniory, protože ti jsou nejvíce ohroženou skupinou. Garantujeme více prevence kriminality, preventivní akce a programy, které se dotknou všech věkových skupin občanů Prahy 9.
</p><p style='text-align: justify;'>
Dá se přístup městské policie zlepšit?
</p><p style='text-align: justify;'>
Ano. Starosta MČ Praha 9 může a má do těchto záležitostí co hovořit. Ředitel Obvodního ředitelství Prahy 9 by měl znát kritická místa a slabiny jednotlivých lokalit, je úzce v kontaktu se starostou a domlouvá se s ním na řešení problémů. Důslednost by se měla zároveň projevit v liniové kontrole nadřízených městské policie vůči strážníkům. Občané by se neměli obávat oznamovat protiprávní jednání. Musí mít pocit, že jim městská policie vždy v nesnázích pomůže! Proto přeci byla městská policie zřízená.
</p><p style='text-align: justify;'>
V poslední době se hovoří o rostoucí výstavbě domů. Co to v praxi znamená? Se zvýšeným počtem obyvatel úzce souvisí i potenciální zvýšení kriminality. Naší snahou je se zaměřit na problémové lokality posílením pěších hlídek v ulicích, vybavit je potřebnou technikou a optimalizovat síť kamerového systému. 
</p><p style='text-align: justify;'>
Pirátka Ilona z Prahy 9
</p>

---
